# -*- mode: mandoku-view -*-
#+TITLE: 新五代史
#+DATE: 2018-03-31 09:03:23.946071
#+PROPERTY: ID KR2a0030
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 卷十
<pb:KR2a0030_WYG_010-1a>¶
欽定四庫全書¶
　五代史巻十¶
宋　　　歐　　　陽　　　修　　撰¶
¶
漢本紀第十¶
髙祖睿文聖武昭肅孝皇帝姓劉氏初名知逺其先沙¶
陀部人也其後世居于太原知逺弱不好弄嚴重寡言¶
面紫色目多白睛凜如也與晉髙祖俱事明宗為偏將¶
明宗及梁人戰徳勝晉髙祖馬甲斷梁兵㡬及知逺以¶
所乘馬授之復取髙祖馬殿而還髙祖徳之髙祖留守¶
<pb:KR2a0030_WYG_010-1b>¶
北京以知逺為押衙潞王従珂反愍帝出奔髙祖自鎮¶
州朝京師遇愍帝于衞州止𫝊舍知逺遣勇士石敢袖¶
鐵槌侍髙祖以虞變髙祖與愍帝議事未决左右欲兵¶
之知逺擁髙祖入室敢與左右格鬬而死知逺即率兵¶
盡殺愍帝左右留帝𫝊舍而去廢帝入立髙祖復鎮河¶
東已而有隙髙祖將舉兵知逺與桑維翰宻為髙祖謀¶
畫贊成之髙祖即位於太原以知逺為侍衞親軍都虞¶
<pb:KR2a0030_WYG_010-2a>¶
候領保義軍節度使契丹耶律徳光送髙祖至潞州臨¶
決指知逺曰此都軍甚操刺(世俗謂勇猛為操刺錄其本語)無大故勿¶
棄之天福二年遷侍衞馬歩軍都指揮使領忠武軍節¶
度使已而以杜重威代知逺領忠武徙知逺領歸徳知¶
逺恥與重威同制杜門不出髙祖怒欲罷其兵職宰相¶
趙瑩以為不可髙祖乃遣端明殿學士和凝就第宣諭¶
知逺乃受命五年徙鄴都留守九月朝京師髙祖幸其¶
第六年拜河東節度使北京留守七年髙祖崩知逺従¶
髙祖起太原有佐命功自出帝立與契丹絶盟用兵北¶
<pb:KR2a0030_WYG_010-2b>¶
方常疑知逺勲位已髙幸晉多故而有異志每優尊之¶
拜中書令封太原王幽州道行營招討使又拜北面行¶
營都統開運二年四月封北平王三年五月加守太尉¶
然王未嘗出兵契丹寇澶州别遣偉王攻鴈門王敗之¶
于秀容八月殺吐渾白承福等族取其貲鉅萬良馬數¶
千¶
四年契丹犯京師出帝北遷王遣牙將王峻奉表契丹¶
<pb:KR2a0030_WYG_010-3a>¶
耶律徳光呼之為兒賜以木柺一木柺外地貴之如中¶
國几杖非優大臣不可得峻持柺歸北人望之皆辟道¶
峻還為王言契丹必不能有中國乃議建國二月戊辰¶
河東行軍司馬張彦威等上牋勸進辛未皇帝即位稱¶
天福十二年(天福晉髙祖年號也天福止八年改元開運至此四年矣漢雖建國而未有國號又)¶
(稱晉年號捨開運而追續天福為十二年初無義理但書其實爾)磁州賊首梁暉取相¶
州来歸(變来降曰来歸哀斯人也是時天下無主得其主則往歸之與乎叛于彼而来于此者異矣漢)¶
(髙祖非有徳之君惶惶斯人之無所歸者猶得而歸也故曰歸)武節都指揮使史𢎞肇¶
取代州殺其刺史王暉晉州將藥可儔殺其守將駱從¶
<pb:KR2a0030_WYG_010-3b>¶
朗及括錢使諌議大夫趙熈来歸辛已陜州留後趙暉¶
潞州留後王守恩来歸三月丙戌朔蠲河東雜税辛卯¶
延州軍亂逐其節度使周宻壬辰丹州指揮使髙彦詢¶
以其州来歸壬寅契丹遯(聞漢起太原畏而去故與自去異其文遯者退避之稱)¶
以其將蕭翰為宣武軍節度使守汴州夏四月已未右¶
都押衙楊邠為樞宻使蕃漢兵馬都孔目官郭威權樞¶
宻副使契丹陷相州殺梁暉癸亥立夫人李氏為¶
<pb:KR2a0030_WYG_010-4a>¶
皇后甲子河東節度判官蘇逢吉觀察推官蘇禹珪為¶
中書侍郎同中書門下平章事乙丑侍衞親軍歩軍都¶
指揮使史𢎞肇取潞州戊辰奉國指揮使武行徳以河¶
陽来歸史𢎞肇取澤州丙子契丹耶律徳光卒于欒城¶
契丹入于鎮州五月甲午太原尹劉崇為北京留守丙¶
申如東京蕭翰遯歸于契丹以郇國公李従益知南朝¶
軍國事戊申次絳州刺史李従朗来歸六月丙辰次河¶
陽殺李従益及其母于京師甲子至自太原戊辰改國¶
號漢(髙祖初建國無國號蓋其制詔皆無明文故闕不書然稱天福十二年則國仍號晉可知但無明據)¶
<pb:KR2a0030_WYG_010-4b>¶
(故慎於所疑爾此書改國號漢則未改之前宜有所稱此可以推知也)赦罪人蠲民税于¶
闐遣使者来是夏劉昫薨秋閏七月乙丑禁造契丹服¶
器天雄軍節度使杜重威反(杜重威於晉出帝時避出帝名去重至漢而復之)¶
天平軍節度使髙行周為鄴都行營都部署以討之庚¶
辰追尊祖考為皇帝妣為皇后髙祖湍諡曰明元廟號¶
文祖祖妣李氏諡曰明貞曾祖昂諡曰恭僖廟號徳祖¶
祖妣楊氏諡曰恭惠祖僎諡曰昭憲廟號翼祖祖妣李¶
<pb:KR2a0030_WYG_010-5a>¶
氏諡曰昭穆考琠諡曰章聖廟號顯祖妣安氏諡曰章¶
懿以漢髙皇帝為髙祖光武皇帝為世祖皆不祧八月¶
䕶聖指揮使白再榮逐契丹以鎮州来歸丙申安國軍¶
節度使薛懐讓殺契丹之將劉鐸入于邢州九月甲戌¶
吏部尚書竇貞固守司空兼門下侍郎翰林學士中書¶
舍人李濤為中書侍郎同中書門下平章事庚辰北征¶
冬十月甲申次韋城赦河北十一月壬申杜重威降十¶
二月癸已至自鄴都乾祐元年春正月乙卯大赦改元¶
已未更名暠丁丑皇帝崩于萬嵗殿(年五十四)¶
<pb:KR2a0030_WYG_010-5b>¶
隱皇帝髙祖第二子承祐也髙祖即位拜右衞上將軍¶
大内都㸃檢魏王承訓長而賢髙祖愛之方屬以為嗣¶
承訓薨髙祖不豫悲哀疾劇乃以承祐屬諸將相宰相¶
蘇逢吉曰皇子承祐未封王請亟封之未及封而髙祖¶
崩祕不發䘮殺杜重威¶
乾祐元年二月辛巳封承祐周王是日皇帝即位于柩¶
前壬辰右衞大將軍鳯翔巡檢使王景崇及蜀人戰于¶
<pb:KR2a0030_WYG_010-6a>¶
大散關敗之癸已大赦三月壬戌竇貞固為大行皇帝¶
山陵使吏部侍郎叚希堯為副太常卿張昭為禮儀使¶
兵部侍郎盧價為鹵簿使御史中丞邊蔚為儀仗使丁¶
丑李濤罷䕶國軍節度使李守貞反陷潼關夏四月辛¶
已陜州兵馬都監王玉克潼關壬午永興軍將趙思綰¶
叛附于李守貞客省使王峻帥師屯于關西(峻不命為將又不令)¶
(討賊但令以兵實關西下文乃見命將)楊邠為中書侍郎兼吏部尚書同¶
中書門下平章事郭威為樞宻使鎮寜軍節度使郭従¶
義為永興軍兵馬都部署戊子保義軍節度使白文珂¶
<pb:KR2a0030_WYG_010-6b>¶
為河中兵馬都部署河決原武五月已未囘鶻遣使者¶
来乙亥魏州内黄民武進妻一産三男子河決滑州魚¶
池旱蝗秋七月戊申朔彰徳軍節度使王繼𢎞殺其判¶
官張易鸜鵒食蝗丙辰禁捕鸜鵒庚申郭威同中書門¶
下平章事癸亥契丹鄚州刺史王彦徽来奔庚午殺成¶
徳軍副使張鵬乙亥王景崇叛附于李守貞八月壬午¶
郭威討李守貞九月西面行營都虞候尚𢎞遷及趙思¶
<pb:KR2a0030_WYG_010-7a>¶
綰戰敗績冬十月甲申吐蕃使斯漫篤藺氈藥斯来十¶
一月甲寅殺太子太傅李崧滅其族壬申𦵏睿文聖武¶
昭肅孝皇帝于睿陵(在河南告成縣)十二月已卯彰武軍節度¶
使髙允權殺太子太師致仕劉景巖¶
二年(隱帝即位至此宜改元而不改元具周顯徳二年注而帝名承祐年名乾祐舉國臣民共稱而不改)¶
(避當時莫大之失本紀無譏者但書其實後世自見也)春正月乙已朔赦囚二月¶
丙子蠲民紐配租夏五月李守貞之將周光遜降乙丑¶
趙思綰降六月辛卯囘鶻首領楊彦珣来西涼府遣使¶
者来蝗秋七月丁巳郭威殺華州留後趙思綰于京兆¶
<pb:KR2a0030_WYG_010-7b>¶
甲子克河中(守貞自焚死故不書伏誅)八月郭従義殺前永興巡檢¶
喬守温丙戌郭威使来獻俘冬十月契丹寇趙魏羣臣¶
進添都馬契丹陷内邱已丑郭威及宣徽南院使王峻¶
伐契丹十一月契丹遯¶
三年春正月西面行營都部署趙暉克鳯翔(景崇自焚死故不書)¶
(伏誅)丙午郭威進添都馬壬子趙暉獻馘俘二月甲戌旌¶
表潁州汝隂民麴温門閭三月已酉寒食望祭于南御¶
<pb:KR2a0030_WYG_010-8a>¶
園夏四月壬午郭威以樞宻使為天雄軍節度使六月¶
癸卯河決原武秋八月達靼来附冬十一月丙子殺楊¶
邠及侍衞親軍都指揮使史𢎞肇三司使王章皆滅其¶
族郭威反庚辰義成軍節度使宋延渥叛附于威壬午¶
威犯封邱泰寜軍節度使慕容彦超軍于七里店癸未¶
勞軍于北郊甲申勞軍于劉子陂慕容彦超及郭威戰¶
敗績開封尹侯益叛降于威郭允明反乙酉皇帝崩(年二)¶
(十周廣順元年𦵏之許州陽翟縣號穎陵為賊所𦵏故不書)蘇逢吉自殺漢亡(自隱帝崩)¶
(後四十二日周太祖始即位而斷自帝崩書漢亡者見帝崩而漢已亡矣其太后臨朝相隂公嗣立皆周所假)¶
<pb:KR2a0030_WYG_010-8b>¶
(託非誠實所以破其姦故書曰漢亡見周之立遲也遲而難於自立則猶有自媿之心焉)¶
嗚呼人君即位稱元年常事爾古不以為重也孔子未¶
修春秋其前固已如此雖君昏主妄庸之史其記事¶
先後逺近莫不以嵗月一二數之乃理之自然也其謂¶
一為元亦未嘗有法蓋古人之語爾(古謂嵗之一月亦不云一而曰正月)¶
(國語言六吕曰元間大吕周易列六爻曰初九大扺古人言數多不云一不獨謂年為元也)及後世¶
曲學之士始謂孔子書元年為春秋大法遂以改元為¶
<pb:KR2a0030_WYG_010-9a>¶
重事自漢以後又名年以建元而正偽紛雜稱號遂多¶
不勝其紀也五代亂世也其事無法而不合於理者多¶
矣皆不足道也至其年號乖錯以惑後世則不可以不¶
明初梁太祖以乾化二年遇弑明年末帝已誅友珪黜¶
其鳯厯之號復稱乾化三年尚為有説至漢髙祖建國¶
黜晉出帝開運四年復稱天福十二年者何哉蓋以其¶
愛憎之私爾方出帝時漢髙祖居太原常憤憤下視晉¶
而晉亦陽優禮之幸而未見其隙及契丹滅晉漢未嘗¶
有赴難之意出帝已北遷方陽以兵聲言追之至土門¶
<pb:KR2a0030_WYG_010-9b>¶
而還及其即位改元而黜開運之號則其用心可知矣¶
蓋其於出帝無復君臣之義而幸禍以為利者其素志¶
也可勝歎哉夫所謂有諸中必形於外者其見於是乎¶
　五代史巻十¶
